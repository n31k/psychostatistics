<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <meta name="author" content="n31k" />
  <title>Γιατί ο Gurr δεν ξέρει στατιστική</title>
  <style type="text/css">code{white-space: pre;}</style>
</head>
<body>
<div id="header">
<h1 class="title">Γιατί ο Gurr δεν ξέρει στατιστική</h1>
<h2 class="author">n31k</h2>
</div>
<p>Με αφορμή το πρώτο ανάγνωσμα του μαθήματος Νευροβιολογία Νόησης, ξεκινώ εδώ την σειρά που σκέφτομαι εδώ και καιρό, με εβδομαδιαίες συμβουλές στατιστικής.</p>
<p>&quot;Η στατιστική σημαντικότητα είναι μια αποδεκτή πρακτική της βιο-ιατρικής έρευνας εδώ και δεκαετίες&quot;, λέει ο <a href="http://www.the-scientist.com/?articles.view/articleNo/41919/title/Crossed-Wires/">Gurr</a>, που φαίνεται να πέφτει από τα σύννεφα με την κριτική των συναδέλφων του.</p>
<p>Στην πραγματικότητα υπάρχουν πάνω από <a href="http://warnercnr.colostate.edu/~anderson/thompson1.html">400 δημοσιεύσεις</a> που επισημαίνουν τερατώδεις παρανοήσεις που συνοδεύουν τους ελέγχους μηδενικής υπόθεσης. Οι παρανοήσεις αυτές συναντώνται και σε &quot;φτασμένους&quot; ερευνητές, αν όχι κατ' εξοχήν σε αυτούς. Αυτό πολλές φορές επεξηγεί και το πώς …πρόκοψαν.</p>
<p>Σε πολλά πλαίσια διαπιστώνω πως το πρώτο πράγμα που πρέπει να γίνει είναι η διευκρίνιση της στατιστικής μεθοδολογίας που χρησιμοποιείται στη βιοιατρική και την ψυχολογική έρευνα. Δυστυχώς, οι υπάρχουσες διδακτικές επιλογές οδηγούν σε σύγχυση, αβοηθησία, φόβο και παρανόηση. Σε αυτό το έδαφος, οι επικριτές των ελέγχων υποθέσεων επιτείνουν τη σύγχυση και οδηγούν τους λιγότερο ενήμερους ερευνητές να γραπωθούν ακόμα περισσότερο από τη στατιστική σημαντικότητα. Μέσα στη συνολική σύγχυση, η οπτική αναζήτηση τιμών μικρότερων του 0.05 είναι μια καθησυχαστική βεβαιότητα.</p>
<p>Αυτή η μικρή σειρά έχει σκοπό την εκ βάθρων ανατροπή της κατάστασης. Με λίγη καλή θέληση, η αρχές της επαγωγικής στατιστικής μπορούν να κατακτηθούν από οποιονδήποτε, ανεξαρτήτως μαθηματικού υποβάθρου. Σε αυτήν την βασική παραδοχή έγκειται και η ουσιαστική διαφορά αυτής της σειράς από πολλά άλλα κείμενα εισαγωγής στην επαγωγική στατιστική, ειδικά στις επιστήμες της συμπεριφοράς.</p>
<h3 id="τί-πιθανότητα-έχω-να-πάρω-αυτό-το-δείγμα-από-τον-πληθυσμό">Τί πιθανότητα έχω να πάρω αυτό το δείγμα από τον πληθυσμό;</h3>
<p>Αν εκθέταμε το πρόβλημα με λόγια, ουσιαστικά θα λέγαμε τα εξής:</p>
<p>Ο Gurr συγκρίνει δύο πράγματα σε ένα δείγμα, για να αποφανθεί αν υπάρχει διαφορά στον πλθυσμό. Η παραδοσιακή προσέγγιση χρησιμοποιεί κάποιες κρίσιμες τιμές για να αποφανθεί για την πιθανότητα μια διαφορά να οφείλεται στην εντελώς τυχαία λήψη δύο δειγμάτων με μεγάλη διαφορά μεταξύ τους. Για παράδειγμα, αν πάρουμε στην τύχη δύο ομάδες των 10 αντρών, μπορεί οι δύο συγκεκριμένες δεκάδες να έχουν διαφορά ύψους, κατά μέσο όρο, 10 και 15 μονάδες, ενώ βέβαια προέρχονται από τον ίδιο πληθυσμό αντρών με τον ίδιο μέσο όρο. Η πιθανότητα να συμβεί κάτι τέτοιο είναι ολοένα μικρότερη όσο μεγαλώνουμε το δείγμα. Για δύο δείγματα 10 ατόμων, μία διαφορά 10 μονάδων έχει πιθανότητα περίπου 0.06, ενώ για δείγματα 110 ατόμων, η ίδια διαφορά έχει πιθανότητα 0.00000003.</p>
<p>Πως το ξέρω; Επειδή η κατανομή των μέσων όρων των δυνατών δειγμάτων καθορισμένου μεγέθους είναι κανονική. Έτσι, από τις ιδιότητες της κανονικής κατανομής (95% των περιπτώσεων βρίσκονται συν-πλην δύο τυπικών αποκλίσων από το μέσο όρο), μπορώ να υπολογίσω την πιθανότητα να πάρω μια τέτοια διαφορά σε δύο δείγματα ενώ η διαφορά στον πληθυσμό είναι μηδέν. (Αυτή η πιθανότητα ταυτίζεται με την πιθανότητα σφάλματος Τύπου Ι, να πώ ότι υπάρχει διαφορά ενώ δεν υπάρχει. Ορισμένοι λυσαλλέοι επικριτές των ελέγχων υποθέσεων φτάνουν να υποστηρίξουν ότι αυτό είναι παρανόηση, αλλά σφάλλουν. Στηριχτείτε σε αυτήν την ανάλυση, για αποκατάσταση της σύγχυσης).</p>
<h3 id="δοκιμάστε-το-μόνοι-σας">Δοκιμάστε το μόνοι σας</h3>
<p><a href="https://n31k.shinyapps.io/App3/">Δείτε την προσομοίωση εδώ!</a></p>
<h3 id="μεγάλο-δείγμα-σημαντική-διαφορά">Μεγάλο Δείγμα; Σημαντική Διαφορά!</h3>
<p>Μεγαλώνοντας το μέγεθος του δείγματος είναι μοιραίο οποιαδήποτε διαφορά να φαίνεται στατιστικά σημαντική. Είναι πολύ απίθανο να πάρω έστω και μια τόσο μικρή διαφορά (πχ 3 μονάδων) αν έχω πάρει τεράστια δείγματα. Αυτό συμβαίνει γιατί με τόσο μεγάλα δείγματα, ο πληθυσμός εκπροσωπείται πολύ καλύτερα, και οι παράμετροι του δείγματος (μέσος όρος, τυπική απόκλιση) αρχίζουν να προσεγγίζουν τις πραγματικές. Άρα η πιθανότητα να πάρω έστω και 3 μονάδες διαφορά με μεγάλα δείγματα είναι πολύ μικρή, όταν η πραγματική διαφορά στον πληθυσμό είναι 0. Αυτό συμαβαίνει μόνο και μόνο επειδή τα δείγματα είναι μεγάλα, και οι παράμετροί τους προσεγγίζουν αυτές του πληθυσμού, άρα δεν μπορεί να πέφτουν τόσο έξω. Από αυτό μπορούμε να <em>εικάσουμε</em> ότι ίσως τα δείγματα προέρχονται από διαφορετικούς πληθυσμούς, με αυτήν την πιθανότητα να προέρχονται από τον ίδιο πληθυσμό. Αυτή είναι και η αρχή της παρανόησης.</p>
<p>Ουσιαστικά μεγαλώνοντας τα δείγματα (και αυτά του Gurr είναι πολύ μεγάλα) οποιαδήποτε διαφορά μπορεί να αναδειχθεί ως σημαντική. Οι ερευνητές στηρίχτηκαν στην ψευδαίσθηση ότι αυτή η πιθανότητα είναι ένα αντικειμενικό κριτήριο που δείχνει πραγματικές διαφορές, φτάνοντας ίσως και να ξεχάσουν το πραγματικό της νόημα. Όσο για τους φοιτητές, καταλήγουν να μαθαίνουν μόνο να &quot;συγκρίνουν νουμεράκια&quot; με το μαγικό (και αυθαίρετο) 0.05.</p>
<h3 id="μεγέθη-επίδρασης">Μεγέθη Επίδρασης</h3>
<p>Για όλους τους παραπάνω λόγους μπαίνει στο παιχνίδι το <a href="http://www.stats.org.uk/statistical-inference/Cohen1994.pdf">&quot;μέγεθος επίδρασης&quot;</a>. Δηλαδή, οι ερευνητές πρέπει να δίνουν και την πληροφορία για το μέγεθος της διαφοράς, και όχι μόνο την πιθανότητα, διότι η διαφορά μπορεί να μην έχει καμία απολύτως πρακτική ή θεωρητική σημασία. Πχ μπορεί να υπάρχει διαφορά 3 μονάδων ύψους στον αντρικό πληθυσμό της Κυψέλης και αυτόν του Παγκρατίου, και με ένα πολύ μεγάλο δείγμα να προκύπτει στατιστικά σημαντική η διαφορά. Αλλά τι σημασία έχει αυτό για οποιαδήποτε πρακτική εφαρμογή; Ίσως καμία. Για τις περισσότερες εφαρμογές που το ύψος παίζει ρόλο (καλαθοσφαίριση, διοίκηση επιχειρήσεων κλπ), αυτό που πρωτίστως ενδιαφέρει είναι το καθαυτό διάστημα εμπιστοσύνης μέσα στο οποίο πέφτει ο περισσότερος πληθυσμός. Αν ο μέσος όρος της Κυψέλης είναι 1.77 και του Παγκρατίου 1.80, η πιθανότητα να βρούμε κάποιον με ύψος πάνω από 1.95 είναι οριακά μεγαλύτερη για το Παγκράτι. Το αν αυτό θα βοηθήσει κάποιον να διακριθεί στο μπάσκετ ή το μάνατζμεντ εξαρτάται από την ίδια την εφαρμογή και τον ανταγωνισμό. Για αυτό οι σύγχρονοι μεθοδολόγοι συνιστούν να συμβουλευόμαστε τη θεωρία, την προηγούμενη έρευνα και την πρακτική εφαρμογή, όταν κρίνουμε το μέγεθος μιας διαφοράς και όχι τη στατιστική σημαντικότητά της.</p>
</body>
</html>
